---
tema:
titolo: Assuefazione
autore: Anna B
parole: 
data: 'giugno 2021'
tags: 
img: 207666.jpg
---
Mi domando a cosa mi sia assuefatta in questi cinquant'anni di vita. Mi annoia tutto ciò che si ripete e cerco spesso il cambiamento della casa, del lavoro, delle relazioni, dei luoghi, degli interessi. Sono sempre stata alla larga da ogni forma di dipendenza esclusa una,la ricerca di comprendere che cosa sia l'amore. Nella mia vita è stata un'ossessione, un affanno, un grido dentro la mia anima. Terrorizzata da matrimoni dove gli sposi non scoprono luci poliedriche e meravigliose l'uno con l'altro ma entrano nel buio della notte restando in dinamiche che si ripetono quasi sempre uguali, ho scelto di affrontare il dolore della solitudine fino a quando non avessi sentito una voce dentro, forte e chiara che mi diceva: ecco, ecco cosa stavo cercando!
Quanto sudore versato e quante lacrime nella speranza che quel sogno prendesse forma nella vita reale mentre il mio sguardo spiava tra le fessure di una griglia evanescente in un cammino sempre più in salita. E' una ricerca difficile e a volte vana quando si proviene da un albero genealogico nella cui storia familiare sono stati stretti patti di "legami di non-amore": prima gli interessi, le ambizioni, la ricchezza, la necessità di mantenere il privilegio della nobiltà. Ora nel presente, mi sento assuefatta nell'affanno della ricerca ormai consapevole che il gioco del destino ci guida e ci rincorre: vedo la mia strada sgattaiolare in un percorso bizzarro proteso in avanti e contemporaneamente balzare all'indietro. Se si potesse entrare nelle storie degli altri e viverle fino in fondo forse qualcuno al mio posto avrebbe scelto l'insensibilità e l'indifferenza, forse qualcun altro avrebbe reagito con rabbia e vendetta, altri forse avrebbero alla fine accettato un inevitabile matrimonio dalle sembianze di un piatto bianco e vuoto. Io desideravo imparare qualcosa dalla vita e dal dolore: ora so che le mie radici di donna devono essere ben radicate a terra per vivere l'esperienza di un'amore che ha il sapore dell'eternità.
