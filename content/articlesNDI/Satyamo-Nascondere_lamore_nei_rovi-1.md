---
tema:
titolo: Nascondere l'amore nei rovi
autore: Satyamo
parole: sangue, libero, passione, spine, giocare, settimana, more, plasmare
data: '11 novembre 2020'
tags: 
img: pexels-pixabay.jpg
---
Diceva che quando finiva il suo turno sarebbe andato a nascondere l'amore nei rovi.  Nessuno capiva cosa voleva dire con quelle parole...e nonostante le ripetesse da giorni, nessuno ci fece troppo caso, Pascal era sempre stato considerato un po' strano.  Una volta venne a lavoro con le mani piene di sangue.  Tutti si spaventarono pensando chissà quale crimine avesse commesso quello strano omino addetto alle pulizie,  "pulisci merda" come lo chiamavano tutti sotto voce. Ci volle l'arrivo del Dottor Fiorenzo, il giovane psicologo con lo studio adiacente alla fabbrica, per scoprire che Pascal si era ferito salvando un povero aquilotto che era rimasto incastrato nel filo spinato. Pascal aveva la passione per i volatili...ne aveva la casa piena. Aquile, falchetti, passerotti, barbagianni, corvi e piccioni svolazzavano liberi in casa sua.   Prima di andare via aveva la mania di staccare tutte le spine di casa, per paura che i suoi amici alati potessero beccare i fili e morire fulminati.  Lui aveva molto paura dell'elettricità! Ancora di più era terrorizzato dai fulmini.  La settimana scorsa, con tutti quei lampi che precedettero quella tempesta tremenda, Pascal era rimasto nascosto sotto il letto per tre giorni.  C'era voluto di nuovo l'intervento del Dottor Fiorenzo che per convincere Pascal ad uscire fuori e tornare a lavoro, aveva dovuto portargli una ciotola piena di more con la panna...sapeva che l'unica cosa che Pascal amava addirittura  più dei volatili erano le more con la panna.  
"Perchè andrai a nascondere il tuo amore nei rovi quando finisci il tuo turno?" gli chiese la ragazza più carina della fabbrica, che faceva la segretaria nell'ufficio.  Era chiaro che Pascal aveva un debole per lei...tutti sapevano che era lui a lasciarle i fiorellini sulla scrivania ogni mattina. Guardandosi intorno, ignaro dei colleghi d'ufficio che ascoltavano nascosti dietro la porta del vano pulizia.  "Beh, signorina Amelie", disse con un sorriso sornione, levandosi il cappello come se fosse in chiesa davanti alla madonna, " come Lei sa tutti pensano che io sia un po' strano...alcuni dicono che sono matto...e li capisco...certe volte mi sento matto anche io...ma in verità, non sono matto".  Si guardò di nuovo intorno, preso dal rumore del troppo silenzio che entrava dalla porta accostata.   "Il problema," continuo l'ometto con occhi grandi e lucidi, "è che io amo troppo...e so che il mio amore fa paura... perché è troppo forte...amo con troppa forza...la maggior parte delle volte devo abbassare lo sguardo per terra per non far vedere che ti sto amando."  A queste parole la ragazza guardò verso la porta, come se volesse fuggire. "No," la fermò Pascal, "non avere paura. Il mio amore non darà più fastidio a nessuno, ho scoperto come fare."  Tirò fuori da sotto la camicia un sacchettino appeso ad una corda.  "Ecco, da una settimana tengo vicino al mio cuore questo borsello pieno di farina di amaranto. Lentamente la farina asciugherà tutto l'amore che ho in questo petto.  Questa sera, quando finisco le pulizie, vado a nascondere il mio amore in mezzo ai rovi, sperando finalmente di poter plasmare un Pascal...normale. Così se mai mi dovesse venire in mente di riprendere l'amore che vi ho lasciato, le spine mi riempiranno di dolore e se insisto, perché l'amore è molto insistente, mi faranno insanguinare e alla fine impediranno che io vi possa fare ancora del male con tutto questo amore che ho nel petto." La ragazza rimase senza respiro mentre Pascal si rimise il cappello e col sacchettino pieno di amore tra le mani, uscì fuori della stanza, senza nemmeno accorgersi dei colleghi nascosti in ascolto.  Mentre lasciava l'edificio sentì le lacrime scendergli sulle guance e una tristezza travolse il suo spirito.  Penso tra sé e sé, "sarà così la normalità?"  
